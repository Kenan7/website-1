---
title: '2020'
description: Yeni yıla merhaba
slug: ikibin-yirmi
date: Jan 31, 2020
---

<2019></2020>

Merhaba 🙌🏽 Yine yoğun, dolu dolu geçen bir yılı geride bıraktık. Her yıl olduğu gibi bu yıl başında da yazımı eksik etmek istemedim. Artık bir gelenek haline geldi benim için. Aslında bakarsanız bir yandan da faydasını görüyorum diyebilirim. Hem bu ana kadar neler yaptığıma bir bakış atma şansım oluyor hem de kendime yeni hedefler koyup bunlar için yola koyulmak adına kendimi motive ediyorum. [2019](http://www.ozturkenes.com/yeniyil/2018/12/31/ikibinondokuz/)'da neler yaptığıma bir bakarak başlayayım;

# Yamaç paraşütü 🚀

Önceki yazıda olduğu gibi konuya tutkunu olduğum yamaç paraşütü ile başlayacağım. 🤩

Mayıs ayında Sakarya Üniversitesi Yamaç Paraşütü Topluluğu bünyesinde yamaç paraşütü başlangıç eğitim verdik. Şimdiye kadar gerek topluluk gerekse uçuş okulumuz Fenomen Air Sports'un eğitimlerinde yardımcı eğitmenlik yaparak bir çok öğrencinin yamaç paraşütü ile tanışmasına vesile olduk. Bu sefer farklı olarak teorik eğitimleri topluluk başkanımızla beraber anlattık. Güzel bir eğitim oldu.

![Başlangıç eğitimi teorik dersi anlatırken](../../../../../images/teorik-anlatirken.jpeg)

Geçen yıl bu konuda belirlediğim hedeflerin hepsine ulaştığımı söyleyebilirim. Yine şehir şehir gezip uçtuğumu söyleyemem ama Sakarya'da sıklıkla uçmanın yanında bir kaç defa Ölüdeniz'e gidip uçuşlar gerçekleştirdim.

![Ölüdeniz AirGames'ten bir uçuş :)](../../../../../images/paragliding-oludeniz.jpeg)

Yamaç paraşütü **akrobasi pilotu** olmak en büyük **hedefim.** 🎯 Bunun için gerekli ekipmanı tamamlayıp uçuşlarıma odaklanma fırsatı buldum. Yamaç paraşütünde akrobasi en masraflı dal desem yalan olmaz. Getirisi olmayıp aksine malzemeleri ve eğitimleri açısında masrafı diğer dallara göre daha fazladır. Bunların büyük bir kısmını 2019'da tamamladım. 2020 yılında bu konudaki hedefim uçuşlara odaklanmak, bol antrenman yapmak ve en az 5 akrobasi manevrasını iyi düzeyde yapacak seviyeye gelmek. Dilerim ki istediğim gibi ilerleyebilirim.

📹 Bunların dışında bu konu ile ilgili videolar hazırlamak bir diğer planım. Yamaç paraşütü konusunda çok kısıtlı video içerik var. Bu konuda hem bilgilendirme hem de eğlence amaçlı videolar çekip bir kanal oluşturmak güzel olurdu. Vaktim olursa böyle bir şeyle de ilgilenmek istiyorum.

# Yazılım 👨🏻‍💻

Mesleki anlamda gerek okul gerek iş yerinden dolayı en yoğun yılımı geçirdim. Üniversitedeki son güz dönemine başladım. Okulumun bitmesine hem üzülüyor hem de seviniyorum. Öğrencilik güzel şey. Özellikle ilgili alanda çalışıp kendini geliştirme fırsatınız varsa hem donanımlı mezun olma fırsatını yakalayabiliyor, hemde bunların yanında öğrenci olmanın keyfini çıkartıyorsunuz. Ama kesinlikle çok yorucu oluyor. Beni okulun bitmesini istememe sebep olan şey tamamen bu yoğunluk ve bunun getirdiği yorgunluk.

![Şirketteki çalışma masam](../../../../../images/casemice-calisma-masasi.jpg)

[Casemice](https://casemice.com) firmasında 10 Ocak'ta 2. yılımı bitirdim 🥳 Bu yıl da çok güzel projeler çıkartma fırsatım oldu. Burada eğlenceli bir çalışma ortamına sahip olduğum için şanslı hissediyorum.

## Neler yazdım ⌨️

Bu yıl benim için **React** ve **Django**'nun yılıydı. React ile iş yerinde çok sayıda proje çıkarttım ve çıkartmaya devam ediyorum. Tabiki mobil tarafta **React Native** de buna dahil. Bunlar dışında kendi projelerim oldu. Casemice'ta back end tarafta Django kullanıyoruz. Bende projelerde gördükçe ne kadar kullanışlı, kolay ve performanslı bir çatı olduğunu görüyordum. Ve başladım Django öğrenmeye. İş projelerinde olmasa da kendi projelerim için admin panel ve web servisleri Django ile yazmaya başladım. Gerçekten kullandığım en basitleştirilmiş çatılardan biri. Çok kısa sürede hem yönetim paneli hem web servis yazmanız mümkün. Dolayısı ile Django'yu çok sevdim. Yakın zamanda da React Native + Django kullandığım bir profesyonel projeyi çıkartacağım. Bu da benim için bir tecrübe oldu/olacak. (Bununla ilgili bir yazı gelebilir 🤐)

Geliştirdiğim projelerden beni en çok etkileyen şirket bünyesinde geliştirdiğimiz [İnme 112 🚑](https://apps.apple.com/us/app/i-nme-112/id1479159146) uygulaması oldu. Sağlık bakanlığı tarafından istenen ve yayına alınan uygulama inme vakalarında 112 acil ekibinin en yakın inme merkezine yönlendirilmesi amacıyla kullanılan uygulama. Şu an Bolu ve Düzce şehirlerinde kullanılmaya başlandı. Acil ekiplerinden güzel geri dönüşler aldık. Uygulama farklı haber platformlarına da çıktı (mesela 🙃). Bunları görmek ve olumlu dönüşler almak uygulamayı yazanlar olarak oldukça motive edici. Ve tabiki uygulamayı React Native ile geliştirdim. 👊🏽

Bu yıl da yazılım konusunda ilgilenmek istediğim bir kaç popüler konu var. Bunlardan bazıları **serverless uygulamalar, machine learning, blockchain, dev ops araçları.** Hepsine vakit ayırıp proje geliştirmek kolay olmayabilir ama en azından bilgi sahibi olmak adına bu gibi konular üzerine yoğunlaşıp bilgi ve tecrübe sahibi olmak istiyorum. 🎯

# Dahası

📝 Yazmak. Geçen yılın yazısında da böyle bir başlığa yer vermiştim. Orada şöyle bir cümle geçiyor. **"Bloguma baktığımda bu yıl neredeyse hiç yazı yazmadığımı fark ediyorum. Okuduğum, yazdığım, öğrendiğim şeyler hakkında daha fazla yazı yazıp paylaşmak istiyorum."** Ne yazık ki bu yazıda da aynısını söylemek durumundayım. Bu sefer yüzüm biraz kızarık. 2019'a baktığımda 3 yazı yazdığımı görüyorum. Önceki yılın aynısı. Bunu biraz daha arttırabilirim. Bu konuya vakit ayırıp ilgilendiğim alanlar ile ilgili güzel yazılar çıkartabilirim diye düşünüyorum. Bilgi paylaştıkça çoğalır derler. Bildiğimizi paylaşmamız gerek. 🙌🏽

📘 Kitaplar. Bununla ilgili hedefimi yılın 2. yarısında biraz gerçekleştirdim diyebilirim. Kitap okuma alışkanlığı kazanmak zor. Biraz teşvik etmesi amacıyla [Goodreads](https://www.goodreads.com/user/show/102775572-enes-zt-rk) hesabı açtım kendime. Burada okuduklarımın/okumak istediklerimin kaydını giriyorum. Kitap okudukça buna daha fazla ihtiyacım olduğunu görüyorum her kitapta. Yıl sonuna iki ay kala 4 kitaplık bir hedef koymuştum. Bu kitapların 3'ünü okudum. Dördüncüsünü ise şu an okuyorum. Kitaplar konusundaki motivasyonumu kaybetmesem benim için yeterli. Güzel okuma listeleri beni bekliyor 📖 👀

✅ Yapılacaklar. Yukarıda anlattığım ve hedeflediklerim dışında daha ufak, eğlence amaçlı yapılacaklar listesi hazırladım kendime. X kişisinin konserine git, hiç yapmadığın Y sporunu yap gibi. Bunlar da bunca yoğunluğun arasında güzel anılar katacağını düşündüğüm ve geriye baktığımda hiç yapmadım demek istemediğim şeyler olacak. **Hepimizin vardır yapmak isteyipte bahanelerin arkasına saklandığı şeyler. Hayat kısa, fırsatımız varken yapmak gerek.** 🥳

## Son olarak

Yazımı bu sefer yıl başında paylaşamadım. Şu an ocak ayının son günü. yoğunluktan ve araya iki kez üst üste hastalık girdiği için ilgilenemedim ne yazıkki. Fakat gördüm ki 2020'ye herkes çok motive girmiş durumda. Herkesin bu yıl yapmak istedikleri ile ilgili büyük küçük hedefler/planlar paylaştığını gördüm. Bunu görmek bile çok güzel ve motive edici bir şey. Çevrenideki yakın/uzak herkesin bir planı bir hedefi olması ve bunu paylaşmaları çok güzel. Umarım, yapanın kendisine ve ülkemize katkısı olan tüm planlar/hedefler bir bir gerçekleşir bu yıl.

> Sağlıklı, huzurlu ve mutlu yıllar!
