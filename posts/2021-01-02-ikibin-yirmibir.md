---
title: '2021'
description: 2020'nin nasıl geçtiğine, yeni yıldan beklentilerime dair
slug: ikibin-yirmibir
date: Jan 09, 2021
---

<2020></2021>

Merhaba, güzel başlar gibi yapıp, büyük bir kazık atan, bitmek bilmeyen bir yılı, 2020'yi geride bıraktık. Her ne kadar evlere kapansak da benim için hayatın yoğunluğundan bir şey eksilmeyen, dolu dolu geçen bir yıldı. Her yıl olduğu gibi bu yıl başında da geleneği bozmayıp yazımı eksik etmek istemedim. Bu sayede hem bu ana kadar neler yaptığıma bir bakış atma şansım oluyor hem de kendime yeni hedefler koyup bunlar için yola koyulmak adına kendimi motive ediyorum. 2020'de neler yaptığıma bir bakarak başlayayım;

# Mezuniyet 🧑🏻‍🎓

Bu yıl okul-iş hayatını sürdürdüğüm son yılımdı. Üniversitemin son dönemini hiç beklemediğim bir şekilde evde, bilgisayar başında bitirdim. Dersleri ve bitirme projemi de verdikten sonra Sakarya Üniversitesi Bilgisayar Mühendisliği'nden mezun oldum. 🎉 Çok severek, kampüsüne ve manzarasına hayran olarak okuduğum, çevremdeki güzel insanlar ile daha da anlamlı hale gelen bu üniversite zamanlarım, hayatımın çok güzel bir bölümünü oluşturdu ve hep böyle hatırlayacağıma eminim.

# Yamaç paraşütü 🚀

![Ölüdeniz Babadağ üstünde bir @iremgulmez](/blog/oludeniz-babadag-iremgulmez.jpg)

Üniversite öğretim hayatımın Ekim ayı itibariyle bitmesi ile beraber geride çok güzel dostlar ve anılar biriktirdiğim Sakarya Üniversitesi Yamaç Paraşütü Topluluğu'ndan ayrılmış oldum. Kurulduğu yıldan beri çokça emek harcayıp büyüttüğümüz, üniversite hayatımızın çok büyük bir parçası olan SAÜYPT'ye veda vakti. Şimdiye kadar onlarca pilot yetiştirdik, düzenlediğimiz etkinliklerle havacılık tutkunu bir çok insan ile bir araya geldik, konferanslar düzenleyip yamaç paraşütü sporunu öğrencilere tanıtmaya, onları bu spor ile buluşturmaya çalıştık.
Üniversiteye ilk başladığımda okul topluluklarına önyargılı davranıp hiç birine girmek istemedim. Çünkü bir çokları amacı dışında boş vakit geçirmekten öteye gidemiyordu. Kendi bölümümdeki topluluklar dahil bana bir şey katabileceğini göstermiyordu. Yamaç paraşütü sporu ile tanıştıktan sonra kendimi çok yeni kurulmuş SAUYPT'nin içinde bulmuştum. Bu topluluk bana sayamayacağım kadar güzel şey kattı. Ciddi disiplin isteyen bir sporun içerisinde bulunmak ve eğitimini almak, bu eğitimleri başka insanlara anlatıp onları gökyüzü ile tanıştıran bir topluluğu yönetmenin bir parçası olmak, hem iş hem de sosyal hayatımda büyük katkılar sağladı.

> Yeni üniversiteye başlayan arkadaşlara tavsiyem şudur ki; tutkulu olduğunuz bir alan varsa bununla ilgili varolan topluluğa katılın ve fayda sağlamaya çalışın. Yoksa destek bulun, siz kurun. Bunu yaptığınızda yaşadağınız iyi kötü tüm tecrübeler sizlere öyle fayda sağlayacak ki, mezun olduğunuzda donanımlı bir insan olarak kendinizi öne çıkarmakta hiç zorlanmayacaksınız.

Bu veda cümlelerinin ardından gelelim benim spordaki hedeflerime ve bunlar için yaptıklarıma 🤔

Geçen yıl bu konuda belirlediğim hedeflerin bir çoğunu gerçekleştirdiğimi söyleyebilirim. Bazı akrobasi manevralarını iyi derecede yapacak düzeye gelmek temel hedefimdi. Her ne kadar pandemiden dolayı yılın büyük bir kısmı evde geçse de fırsat buldukça yıllık izinlerimi de kullanarak kız arkadaşımla Ölüdeniz'e uçuş amaçlı gittik. Buradaki zamanımı olabildiğince uçuşa çıkarak pratik yapmakla değerlendirdim. Bunun yanında da çok güzel vakit geçirdik.

Bu yıl ise yine bu amaç doğrultusunda farklı ve daha zor olan akrobasi hareketlerine çalışıp bu süreci biraz daha hızlandırmak istiyorum. Geçen yıl yaptıklarım ve bu yıl tamamlamak istediğim hareketler listesini [burada](https://ozturkenes.com/goals) yazdım bile. Çok fazla özveri gerektiren bu hareketleri dilerim ki başarılı bir şekilde gerçekleştirebilirim. 🤘🏽

# Casemice ❤️

![Casemice ofisinden bir kare](/blog/casemice-ofisinden-kare.jpg)

Üniversite hayatımı anlamlı hale getiren bir diğer şey ise tam 3 yıl önce yazılım geliştirici olarak çalışmaya başladığım [Casemice](http://casemice.com). SAU kampüsünde yer alan, Teknokent'in en güzel manzarasına sahip ofisinde, harika bir çalışma ortamı, çok eğlenceli cana yakın küçük bir ekip ile şimdiye kadar harika ürünler geliştirdik. 3 yıllık çalışma hayatımı bir kez bile kötü bir an, moral bozukluğu, hayal kırıklığı yaşamadan geçirdim desem yalan olmaz. Çünkü eminim bu yapılan işten değil çalıştığım insanların harika olması sayesindeydi. Yazılım bir yana dursun, kişisel hayatımda da yaşadığım zor zamanlarda Casemice'ın desteğini arkamda görmek beni çok şanslı hissettirdi. O yüzden şu teşekkür cümlelerini kendime borç bilirim;

Öncelikle iş sahibimiz olan Mert Yalçıner'e şimdiye kadar bana kattıklarından ötürü çok teşekkür ederim. Kendisi yaptığımız işten önce bizlerin kişisel anlamda iyiliğimizi ön planda tuttuğunu çoğunlukla hissederdim. Belki kendisi farketmese de benimle paylaştığı bazı yönlendirmeler benim hayatımda büyük rol oynuyor. Sıklıkla beraber çalıştığımız, tanıdığım en eğlenceli insanlardan biri olan Caner Civan'a, Metin Özkan'a ve diğer çalışma arkadaşlarıma, İstanbul'da harika işler çıkartan (ve bize iş paslarken üzerimize titreyen 😌️) ekibe çok teşekkür ederim.

Şimdi 3 yılın ardından Casemice'dan ayrılıyorum. Benim için bu kararı vermek ve Sakarya'dan ayrılacak olmak çok zor oldu. Bunu ekip arkadaşlarımla paylaşmanın da benim için bu kadar zor olacağını hiç tahmin etmezdim. Sevgili Casemice, sizleri seviyorum ❤️

## Neler yazdım ⌨️

Bu yıl ne yazık ki yeni teknolojilere bakmakta zaman bulamadım. Geçen yıl serverless, machine learning, blockchain gibi teknolojileri bolca araştırıp en azından bilgi sahibi olmak için ufak örnekler yaparım diye planlamıştım ama pek ilgilenebildiğimi söyleyemem. Yalnızca kullanmış olduğum dil ve framework'lerdeki gelişmeleri takip edip kullanmakla kalmış bulundum. Yılın sonlarına doğru bir projeden ötürü girmiş olduğum Google Firebase dünyası baya hoşuma gitti. Oradaki tecrübemi geliştirmek gibi bir planım var. Bunun dışında test güdümlü geliştirme bilgim sadece teoriden ibaret. Diğer konulara sıçramadan önce test konusunu olabildiğince kavramak ve yazdığım projelerde Snapshot, Unit testing gibi kavramları uygulamak istiyorum.

# Dahası

📝 Yazmak. Bu yıl 5'i çeviri özetinden oluşan toplam 7 yazı paylaşmışım. Ne az ne çok benim için. Bunu bu şekilde sürdürebilirsem ve özellikle bu yazılar spesifik konular hakkında olursa benim için fena olmaz. Bilgi paylaştıkça çoğalır derler. Deneyimlerimizi ve öğrendiklerimizi paylaşmamız gerek. 🙌🏽

📘 Kitaplar. Yılın büyük bir kısmı elime kitap almadım maalesef. Fakat geçen aylarda kullanmaya başladığım ve şurada bahsettim Storytel uygulaması ile bu açığı kapattığımı düşünüyorum. Keşke daha erken keşfetseydim. Ne kadar kitap okumak istesem de elime kitap almaya vakit ayırmıyorum. Fakat iş dışında bir şeyler yaparken (ev temizlerken, yemek yaparken/yerken) kitap dinlemek tam benlik işmiş. Okuduklarımı Goodreads hesabıma kaydediyorum. Kesinlikle denemenizi tavsiye ederim.

✅ Yapılacaklar. Yukarıda anlattığım ve hedeflediklerim dışında daha ufak, eğlence amaçlı yapılacaklar listesi hazırladım kendime. Pandemi olmasaydı bunlar, X'in konserine git, Y tiyatrosuna git vs olurdu. Fakat bu yıl bunlar mümkün olur mu bilmiyorum. Onun yerine kendim ya da yanımdakilerle yapabileceğim, X dilini öğren, hiç yapmadığın bir yemeği yap gibi ufak liste hazırladım.

## Son olarak

Önceki yılın başlarında insanların ne kadar motive olduklarını, hedeflerini paylaştıklarını görmek beni sevindirmişti ve yazımda buna yer vermiştim. Pandeminin büyük bir etkisi olmuş olacak ki bu yıl bu motivasyonu pek göremedim. Evlere kapanmak ve bir süre daha böyle devam edeceğini bilmek herkesi sıkmış durumda. Umuyorum ki, bu yıl bizleri sıkan bu olaydan kısa sürede kurtulur, normal hayatımıza büyük oranda döneriz. Yine de bir çok kişinin bu yıl yapmak istedikleri ile ilgili büyük küçük hedefleri/planları vardır. Umarım, yapanın kendisine ve ülkemize katkısı olan tüm hedefler bir bir gerçekleşir bu yıl.

> Sağlıklı, huzurlu ve mutlu yıllar!
