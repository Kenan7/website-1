---
title: '2019'
description: Yeni yıla merhaba
slug: ikibin-ondokuz
date: Dec 31, 2018
---

<2018></2019>

Merhaba, 2019'a henüz girmişken geçtiğimiz yıllarda yazdığım gibi ([2017](/yeniyil/2016/12/30/ikibinonyedi/), [2018](/yeniyil/2017/12/31/ikibinonsekiz/)) bu yıl da geride bıraktığımız yıla dönüp kendi adıma biraz anlatayım dedim..

# 2018

Geçtiğimiz iki yazıya baktığımda son üç yıldır aynı durumun içinde olduğumu farkediyorum. Yine final haftasının ortasında girdik yeni yıla.
Aslında bir şey farkedeceğinden değil ama ister istemez sınavların getirdiği heyecan veya kaygılarla böyle güzel bir anı gereksiz bir stresle geçirmiş bulunuyoruz. Her neyse, 2018'de yine bir çok güzel şey yaptığımı söyleyebilirim. Şöyle başlayayım;

# Yamaçparaşütü

![airgames-2018](/blog/airgames-2018.png)

En büyük tutkularımdan biri olan yamaç paraşütüne bu yıl da istediğim şekilde ilerleme kaydettim diyebilirim. Bu spordaki 3. ve en yoğun yılımdı.
Ağırlıklı olarak ileri seviye pilotluk eğitimlerine (P4 - P5) devam ettim. Bu eğitimler için yine farklı şehirlerdeydik. Ocak ayında Denizli Pamukkale'de bir başlangıç eğitmi ile yeni pilot arkadaşlar yetiştirdik. Travertenler ve hemen arkasındaki antik kentin üzerinde uçmak harikaydı. Bir haftalık bir kamptan sonra Sakarya'ya geri döndük ve burada yeni eğitimlere devam ettik. Temmuz ayında tekrar Pamukkale'ye gittik ve burada P4 eğitimi dahilinde bolca termik antrenmanı yaparak yüksek irtifalarda uçtuk.

![pamukkale-yukaridan](/blog/travetenler-antikkent.jpg)

Daha sonra Eylül ayında Kayseri'ye giderek burada P5 eğitimine devam ettim. Bu eğitimde amaç termik hava akımlarını kullanarak çıkılacak en yüksek irtifaya çıktıktan sonra rüzgarı arkanıza alarak gidilecek en uzak mesafeye gitmek. Hava şartları istediğimiz gibi değildi ama iyi antrenmanlar yaptık. Buradan Kahramanmaraş'a geçtik ve uçuşlara burada devam ettik. Kahramanmaraş'tan kalkıp Gaziantep'e, hatta Şanlıurfa'ya uzanan uçuşlar yapmak mümkün. Bende 60KM ve 30KM'lik uçuşlarla eğitimimi tamamladım.

Hem [Fenomen Air Sports](http://www.fenomenairsports.com/) hem de [Saü Ypt](http://instagram.com/sauypt) olarak dolu dolu zamanlar geçirdik. Gerek yerde gerekse havada çok mesafe kat ettik. Yeni insanlarla tanışıp çok güzel dostluklar edindik. Unutamayacağımız, çoğunlukla güzel bazen de zor anlar yaşadık. Bu sporun içinde bulunmaktan ve şuan beraber olduğum insanlarla olmaktan çok mutluyum.

Bu sporu çok seviyorum. Kesinlikle de hayatımın devamında sürekli uğraşacağım asla bırakmayacağım uğraşlarımdan biri olmasını istiyorum. Sevdiğim şeylerde sınırları zorlamayı hep denemişimdir. Yamaç paraşütünde de her ne kadar hali hazırda adrenalinli bir spor olsa da bunu zirvede yaşamanın yolları var. Akrobasi. Yamaç paraşütü akrobasi pilotu olmak hedeflerimden bir tanesi ve bu yıl kendimi buna vermek istiyorum. Gerek eğitim süreci, gerekse de yeni malzeme alma ihtiyacından dolayı maddi olarak zor bir şey olacak. Özellikle öğrenciyseniz. Ama elimden geleni yapacağım tabiki. Umuyorum ki bu alanda hedefime ulaşırım.

# Yazılım

![sau-pembe-gokyuzu](/blog/sau-pembe-gokyuzu.jpg)

Geçen yılın sonlarına doğru bir tweet atmıştım. Ne yazık ki şuan Tweeter profilimi dondurduğum için onu gösteremiyorum. Şöyleydi; React'ı yeni tanımaya başlamıştım ve denemeler yapıyordum. Daha sonra başka bir konu ile ilgili Stackoverflow'da bir hata araması yaparken sağ tarafta, yurt dışında, remote çalışabileceğim React, React Native geliştirici arayan şirketlerin reklamları vardı. Bende bunu üzerine "Aman he iyi ki bir react ile ilgili araştırma yaptım, hemen react developer olduk." diye resimli bir tweet atmıştım. Evet React developerım şuan :D Hayat ne garip, Ocak ayının 10'unda yine Sakarya Üniversitesi Teknokentte bulunan başka bir firmada tam zamanlı olarak çalışmaya başladım ve yaptığım iş React & React Native ile yazılım geliştirmekti.

React ile 5'ten fazla web projesi 1 tane mobil uygulama geliştirdim. Ve geliştirmekten mutluluk duydum. Yazılım geliştirirken hep, bunu nasıl daha iyi yazarım diye araştırmayı sevmişimdir. Bu yüzden yazmanın yanında makaleler okumayı, son gelişmeleri takip etmeyi, daha bilgili insanların fikirlerini almayı alışkanlık haline getirdim diyebilirim.

Benim için en güzel olaylardan biri bu şirkete geçmekti. Burada çok daha güzel bir çalışma ortamı, eğlenceli iş arkadaşları ve iş sahibi, kendimi geliştirebileceğim projeler vs bir çok güzel şey ile karşılaştım. İnsanın çalıştığı işte mutlu olması kadar güzel bir şey yok. Çünkü bu şekilde gerçekten çalışmış gibi olmuyorsunuz.

Mezun olmama bir sene kaldı. Sakarya'da olduğum süre müddetçe burada çalışmak istediğimi rahatlıkla söyleyebilirim. Ama önümüzdeki yılın sonunda çalışmak istediğim yer biraz olmak istediğim şehirle alakalı olacak sanırım. Bu konu her ne kadar kafamı meşgul etse de bunu çok da fazla düşünmek istemiyorum. Bu yıl ki amacım geçen yıllarda da olduğu gibi kendime odaklanıp en donanımlı şekilde yılı, dolayısı ile okulumu tamamlamak olacak. Hem sizin hem benim, yolumuz nereye çıkarsa çıksın, pişman olmayacağımız, aksine mutlu olacağımız kararlar vermemiz dileği ile.

## Peki neler yapmadım?

2018'e dönüp baktığımda gerçekten dolu dolu geçmiş bir yıl görüyorum. Fakat bunların yanında benim için önemli olup, yapmak isteyip te yapamadığım bazı şeyler var. Hepsini olmasa da bir kaç tanesini söyleyebilirim. Bloguma baktığımda bu yıl _neredeyse hiç yazı yazmadığımı_ farkediyorum. Okuduğum, yazdığım, öğrendiğim şeyler hakkında daha fazla yazı yazıp paylaşmak istiyorum. Okumak demişken bu yıl _okuduğum kitap sayısı hayli az_. Bunun sayısını arttırmak istiyorum.

## Başka?

Genel olarak beni ben yapan şeyleri kısa özetlerle anlatmış bulundum. Elbette her biri için yazı yazabilecek kadar dolu dolu geçti hepsi. Ama bir tanesinden hiç bahsetmedim. Arkadaşlarım. Topluluğumuzdan, uçuş okulumuzdan, işten vs bir çok güzel arkadaşlıklar edindim. Onları gerçekten seviyorum. Beni buraya bağlayan en büyük şeylerin başında sanırım onlar (canım tostlarım ve diğerleri..) gelir. Çünkü ailem gibiler. Umarım yollarımız hiç ayrılmaz.

## Son olarak

Bundan sonra her ne kadar şu ana kadar çoktan yapmış olmam gerekse de kendime ileriye dönük hedefler koyup bunlar için çalışacağım. Şimdilik benden bu kadar. Görüşmek üzere..

> Sağlıklı, huzurlu ve mutlu yıllar!
